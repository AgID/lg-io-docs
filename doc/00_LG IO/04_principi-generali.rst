Principi generali
=================

Servizio in rete
----------------

Un servizio in rete (di seguito anche solo “**Servizio in rete**”) è 
qualsiasi servizio che uno o più Soggetti erogatori, congiuntamente o 
disgiuntamente, mette a disposizione tramite il Punto di accesso 
telematico per la fruizione da parte degli utenti finali. 

Un servizio in rete può consistere in, o comportare, sia un flusso da 
Soggetto erogatore a utente finale (es. una PA che deve comunicare 
un’informazione o un avviso di pagamento a un cittadino), che un flusso 
da utente finale a Soggetto erogatore (es. un cittadino che richiede a 
una PA la certificazione di uno stato o che invia un’istanza alla PA).

Punto di accesso telematico
---------------------------
Il Punto di accesso telematico è l’insieme dei sistemi e delle componenti 
tecnologiche sviluppate e gestite dal Gestore per la realizzazione del 
Punto di accesso telematico ai sensi dell’art. 64-bis del CAD. 

I Soggetti erogatori DEVONO utilizzare le interfacce esposte dal Punto 
di accesso telematico per mettere a disposizione agli utenti finali i 
propri Servizi in rete tramite i canali messi a disposizione dal 
Gestore. 

L’utente finale deve poter accedere al Punto di accesso telematico 
tramite un'interfaccia disponibile in versione mobile (v. anche 4.2 
Obiettivi di semplificazione e principio di “once-only” e “mobile-first”) 
e DOVREBBE poter accedere tramite un’interfaccia versione web, nonché 
tramite altri canali individuati dal Gestore.

Il Punto di accesso telematico rappresenta un canale complementare agli 
altri canali digitali già utilizzati dai Soggetti erogatori. Esso non 
si sostituisce in alcun modo ai Soggetti erogatori, che rimangono 
pertanto titolari dei dati in loro possesso, dei relativi trattamenti 
di dati personali e dell’erogazione dei relativi servizi, che restano 
nella loro disponibilità esclusiva. 

Gestore
-------
Il gestore del Punto di accesso telematico è la società PagoPA S.p.A., 
di cui la Presidenza del Consiglio dei Ministri si avvale per la 
progettazione, lo sviluppo, la gestione e l’implementazione del Punto 
di accesso telematico in virtù e ai sensi dell'articolo 8, comma 2 e 
comma 3, del decreto legge 14 dicembre 2018, n. 135, convertito con 
modificazioni dalla legge 11 febbraio 2019, n. 12.

Il Gestore opera in piena autonomia secondo le migliori prassi di 
mercato e tenuto conto dell'evoluzione tecnologica, anche in 
collaborazione con soggetti terzi, di natura pubblica o privata, e PUÒ 
intraprendere ogni iniziativa e/o misura funzionale al raggiungimento 
degli obiettivi ad essa affidati dalla Presidenza del Consiglio dei 
Ministri. 

Soggetti erogatori
------------------
I Soggetti erogatori sono i soggetti che rendono fruibili uno o più 
Servizi in rete tramite il Punto di accesso telematico. 

La messa a disposizione di Servizi in rete per il tramite del Punto di 
accesso telematico è obbligatoria per i soggetti di cui all'articolo 2, 
comma 2 del CAD, salvo comprovati impedimenti di natura tecnologica 
attestati dal Gestore ai sensi dell’articolo 64, comma 1-ter del CAD. 
E’ fatta salva la possibilità di rendere fruibili i propri Servizi in 
rete anche per il tramite di altri canali, i quali DOVREBBERO essere 
progettati e sviluppati tenendo in considerazione l’obbligo di garantire 
l’integrazione e interoperabilità con il Punto di accesso telematico ai 
sensi dell’articolo 64 bis, comma 1 bis del CAD e comunque nel rispetto 
dei principi di economicità e efficienza dell’azione della Pubblica 
Amministrazione e in conformità con i principi del riuso. 

Possono rendere fruibili i propri Servizi in rete tramite il Punto di 
accesso telematico anche soggetti diversi da quelli individuati 
dall’articolo 2. comma 2 del CAD, previa stipula di apposita convenzione 
con il Gestore, e nel rispetto delle presenti Linee guida. 

Utenti finali dei Servizi in rete
---------------------------------
I Servizi in rete DEVONO essere accessibili alle persone fisiche e 
POSSONO essere accessibili anche a persone fisiche che agiscono per 
conto di persone giuridiche, se debitamente delegati. 

Documentazione tecnica
----------------------
Il Gestore DEVE realizzare, mettere a disposizione dei Soggetti 
erogatori e curare il periodico aggiornamento della documentazione 
tecnica per l’integrazione tecnologica dei Servizi tramite API (di 
seguito anche “**Documentazione API**”) nel rispetto delle linee guida 
emanate da AgID ai sensi dell’articolo 71 del CAD, e nello specifico 
delle [LG INTEROP TEC] e [LG SICUREZZA]. 

.. forum_italia::
    :topic_id: 23483
    :scope: document
