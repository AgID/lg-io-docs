Disposizioni in materia di sicurezza e protezione dei dati personali
====================================================================

Misure minime per l’erogazione di Servizi in rete 
-------------------------------------------------
Il Gestore e i Soggetti erogatori DEVONO implementare almeno le misure 
indicate nell’allegato 5, ferma restando la necessaria predisposizione, 
ai sensi dell’art. 32 GDPR e nel rispetto del principio di 
responsabilizzazione, di ogni misura tecnica e organizzativa adeguata 
a garantire un livello di sicurezza adeguato al rischio.

Trattamenti e ruoli dei soggetti coinvolti
------------------------------------------
Il Gestore agisce come titolare del trattamento unicamente per le 
attività necessarie alla progettazione, allo sviluppo, alla gestione e 
all’implementazione del Punto di accesso telematico, nonché per quelle 
attività che gli sono delegate dagli utenti o che gli sono specificamente 
attribuite dalla legge.

Nell’ambito dei trattamenti svolti dal e per il tramite del Punto di 
accesso telematico, i Soggetti erogatori agiscono come titolari del 
trattamento (o, in alcuni casi, responsabili del trattamento di altre 
PA) sulla base giuridica corrispondente al Servizio specifico offerto.

Qualora un Soggetto erogatore agisca come responsabile di un’altra PA, 
mettendo a disposizione i Servizi in rete per conto di quest’ultima, 
lo stesso DEVE aver stipulato un accordo ai sensi dell’art. 28 GDPR.

Con riferimento ai dati trattati per la finalità di erogazione dei 
Servizi in rete, il Gestore agisce in qualità di responsabile del 
trattamento (o, se del caso, sub-responsabile del trattamento), sulla 
base di un accordo ai sensi dell’art. 28 GDPR. A sua volta il Gestore 
PUÒ avvalersi di terzi sub-responsabili nel rispetto di quanto previsto 
dall’art. 28 GDPR. 

In ottica di data protection by design e by default, il Gestore e il 
Soggetto erogatore POSSONO concordare misure organizzative aggiuntive 
con riferimento alla natura, al contesto e ai trattamenti connessi a 
uno specifico Servizio in rete. Qualora un Soggetto erogatore offra 
diverse tipologie di Servizi in rete, le misure POSSONO essere 
diversificate anche rispetto ai singoli Servizi in rete. In tali casi, 
le misure concordate integreranno l’accordo di cui all’art. 28 GDPR e 
saranno considerate come istruzioni rese al responsabile del trattamento.

Le comunicazioni di dati personali, diversi dai dati di cui agli artt. 
9 e 10 GDPR, da un Soggetto erogatore a un'altra PA ovvero al o dal 
Gestore, sono ammesse se necessarie ai fini dell’erogazione di Servizi 
in rete richiesti dai Cittadini al Gestore o al Soggetto erogatore, 
previo rilascio di adeguata informativa ai sensi degli artt. 13 e 14 
GDPR. 

Misure di garanzia per le particolari categorie di dati
-------------------------------------------------------
Ai sensi dell’art. 9, paragrafo  2, lettera g) del GDPR e dell’art. 2 
sexies del Codice Privacy, il Gestore, al fine di porre in essere le 
attività di progettazione, sviluppo, gestione e implementazione del 
Punto di accesso telematico nonché altre attribuite dalla legge o 
delegate dagli utenti, può trattare anche particolari categorie di dati 
personali mediante misure appropriate e specifiche per tutelare i 
diritti fondamentali e gli interessi dell’interessato. Tali particolari 
categorie di dati sono trattate sulla base dell’interesse pubblico il 
cui perseguimento è affidato al Gestore dalla legge e, in particolare, 
dai commi 2 e 3 dell'art 8 del D.lgs. 135/2018 e dall’art. 64 bis CAD.

In particolare, possono essere trattati tramite il Punto di accesso 
telematico i dati relativi allo stato di salute, per attività di raccolta, 
elaborazione e comunicazione ad altre PA, nel rispetto delle seguenti 
misure di garanzia dei diritti degli interessati:

- gli utenti finali DEVONO ricevere le informazioni di cui agli art. 
  13 e 14 del GDPR prima del trattamento;
- tali particolari categorie di dati NON DEVONO sono in nessun caso 
  essere oggetto di diffusione, in conformità a quanto previsto 
  dall’art. 2 septies, paragrafo 8 del Codice Privacy;
- eventuali comunicazioni da una PA al Gestore o a un’altra PA DEVONO 
  essere autorizzate dall’interessato, ove non diversamente previsto 
  dalla legge o da atti regolamentari;
- il trattamento DEVE  svolgersi unicamente laddove sia indispensabile 
  per l’erogazione dei Servizi in rete forniti dagli Soggetti erogatori 
  ovvero di servizi altrimenti richiesti dagli interessati al Gestore.

Per il trattamento di tali particolari categorie di dati DEVONO, inoltre, 
essere adottate dai Soggetti erogatori e dal Gestore:

- misure di autenticazione e autorizzazione dei soggetti designati per 
  il  trattamento ai sensi dell’art. 2-quaterdecies del Codice privacy, 
  in funzione dei ruoli ricoperti e delle esigenze di accesso;
- procedure per la verifica periodica della qualità e coerenza delle 
  credenziali di autenticazione e dei profili di autorizzazione assegnati 
  ai soggetti designati per il trattamento;
- sistemi di log o sistemi analoghi che consentano di controllare gli 
  accessi ai database e di rilevare anomalie;
- precise istruzioni consegnate ai soggetti designati per il trattamento, 
  prima del relativo svolgimento.

In ogni caso, laddove i Soggetti erogatori trattino categorie particolari 
di dati personali, al fine di offrire i Servizi in rete tramite il punti 
di accesso telematico, questi DEVONO:

- individuare le particolari categorie di dati indispensabili 
  all’erogazione del Servizio tramite IO, secondo quanto previsto dal 
  precedente 7.1 Misure minime per l’erogazione di Servizi in rete;
- darne informazione al Gestore;
- non comunicare tali particolari categorie di dati nell’oggetto del 
  messaggio;
- utilizzare gli strumenti messi a disposizione dal Gestore per 
  classificare un contenuto come contenente categorie particolari di 
  dati, al fine di differenziare le modalità di trattamento dei 
  predetti dati all’interno del Punto di accesso telematico, in 
  conformità ai principi di privacy by default e by design; 
- laddove presenti, utilizzare gli altri strumenti messi a disposizione 
  dal Gestore per contrassegnare i messaggi o i Servizi dal contenuto 
  sensibile.

Necessità e proporzionalità del trattamento
-------------------------------------------

Minimizzazione
^^^^^^^^^^^^^^
I Soggetti erogatori, nel mettere a disposizione i propri Servizi in 
rete, DEVONO  ridurre il trattamento ai dati strettamente necessari 
per la fornitura dei Servizi stessi.

A tal fine, i Soggetti erogatori, prima di mettere in produzione i 
propri Servizi in rete, DEVONO:

- fare una ricognizione dei dati personali che vengono trattati per 
  ciascuno di esso;
- individuare le relative categorie, la finalità per cui sono trattati 
  e la base giuridica;
- assicurarsi che l’informativa privacy che verrà messa a disposizione 
  degli interessati rispecchi l’effettivo trattamento che verrà 
  effettuato tramite l’App IO, come specificato al 7.4.4 Trasparenza e 
  rispetto dell’esercizio dei diritti degli utenti finali. 

In particolare, i Soggetti erogatori DEVONO:

- comprovare, nel rispetto del principio di responsabilizzazione, che 
  i dati personali siano sufficienti, pertinenti, necessari e non 
  eccessivi rispetto alla finalità perseguita;
- comprovare, nel rispetto del principio di responsabilizzazione, che 
  i dati personali non rivelino (direttamente o indirettamente) 
  l'origine razziale o etnica, le opinioni politiche, filosofiche o 
  religiose, l'appartenenza sindacale, le informazioni sulla salute o 
  le informazioni sulla vita sessuale di un individuo, tranne che nei 
  casi in cui sia strettamente indispensabile per l’erogazione del 
  Servizio;
- comprovare che i dati personali non si riferiscono a reati, sentenze 
  penali o misure di sicurezza, salvo che ciò sia espressamente 
  previsto da una norma di legge, ovvero, dove previsto dalla legge, 
  di regolamento;
- evitare la raccolta di dati personali eccessivi o ulteriori rispetto 
  alla finalità dei Servizi in rete;
- istruire i soggetti designati  del trattamento a limitare il 
  trattamento di dati personali nel contesto dell’invio di messaggi e 
  comunicazioni ai cittadini, secondo un principio di stretta necessità;
- limitare la trasmissione di documenti elettronici contenenti dati 
  personali allo stretto necessario;
- adempiere gli obblighi informativi previsti dal GDPR, come specificato 
  al 7.4.4 Trasparenza e rispetto dell’esercizio dei diritti degli utenti finali

Limitazione dei tempi di conservazione
^^^^^^^^^^^^^^^^^^^^^^^^^^^^^^^^^^^^^^
I Soggetti erogatori, al fine di garantire il rispetto del principio 
di limitazione della conservazione e per ridurre l’impatto dei rischi, 
DEVONO assicurarsi che i dati personali non vengano mantenuti per più 
di quanto necessario. In particolare, i Soggetti erogatori DEVONO: 

- definire periodi di conservazione dei dati personali limitati nel 
  tempo e appropriati alle finalità del trattamento;
- implementare misure tecniche e/o organizzative che consentano di 
  rilevare la scadenza del periodo di conservazione;
- implementare misure tecniche e/o organizzative che consentano la 
  cancellazione dei dati personali a scadenza del periodo di 
  conservazione e assicurarsi che il metodo scelto per l’eliminazione 
  sia appropriato ai rischi legati alle libertà civili e la privacy 
  dei soggetti interessati;
- eliminare i dati personali quando il periodo di conservazione 
  definito nella relativa procedura scade.

Al fine di assistere i Soggetti erogatori nell’assicurare il rispetto 
di tali disposizioni ed evitare rischi connessi a duplicazioni di dati 
personali, il Gestore conserva i dati dei Soggetti erogatori sui propri 
sistemi per un periodo di tempo limitato, individuato nell’accordo ex 
art. 28 GDPR, che sia ragionevole e che consenta un’efficiente gestione 
tecnologica del Punto di accesso telematico. 

Misure di responsabilizzazione - cd. principio di “accountability”
^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^
Il Gestore DEVE predisporre una valutazione di impatto sulla protezione 
dei dati ai sensi dell’art. 35 del GDPR (“DPIA”) e presentarla al Garante 
per la protezione dei dati personali ai sensi dell’art. 2-quinquiesdecies 
del Codice Privacy. 

Tale DPIA è messa a disposizione dei Soggetti erogatori e contiene 
un’appendice sui trattamenti che gli stessi possono facoltativamente 
utilizzare come ausilio per completare la propria valutazione con 
riguardo ai trattamenti rispetto ai quali sono titolari ulteriori 
rispetto a quelli coperti dalla DPIA del Gestore e non oggetto di 
autonoma DPIA. Il completamento di tale appendice permette ai Soggetti 
erogatori di documentare la messa a disposizione dei propri Servizi in 
rete tramite il Punto di accesso telematico, nel rispetto del principio 
di responsabilizzazione. 

I Soggetti erogatori consultano il Garante per la protezione dei dati 
personali ai sensi dell’art. 2-quinquiesdecies del Codice Privacy e 
degli art. 35 e 36 del GDPR unicamente qualora la valutazione d'impatto 
sui propri trattamenti, ulteriori rispetto a quelli oggetto della DPIA 
del Gestore e distinti dal mero utilizzo del Punto di accesso telematico, 
indichi un rischio residuo elevato, in assenza di misure adottate dal 
titolare del trattamento per attenuare tale rischio, nonostante le misure 
già contenute nella DPIA del Gestore e nelle presenti Linee guida e non 
coperto da queste ultime. 

I Soggetti erogatori DEVONO, inoltre, aggiornare il proprio registro 
delle attività di trattamento, ai sensi dell’art. 30 del GDPR, indicando 
le attività svolte tramite il Punto di accesso telematico e i relativi 
dati trattati.

Trasparenza e rispetto dell’esercizio dei diritti degli utenti finali
^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^
La trasparenza è una condizione di garanzia delle libertà individuali 
nonché dei diritti civili, politici e sociali.

I Soggetti erogatori, pertanto, DEVONO fornire, mediante il Punto di 
accesso telematico, un’informativa completa dei trattamenti relativi 
ai Servizi in rete.

Se i Soggetti erogatori agiscono in qualità di responsabili del 
trattamento per conto di un’altra PA, si assicurano che agli interessati 
sia fornita un’adeguata informativa comprensiva di tutti i requisiti 
di cui agli art. 13 e 14 GDPR.

I Soggetti erogatori DEVONO adottare misure organizzative adeguate a 
garantire l’esercizio dei diritti degli interessati rispetto ai dati 
trattati per l’erogazione dei Servizi in rete. A tal fine, i Soggetti 
erogatori DEVONO fornire un recapito che il Gestore PUÒ contattare 
laddove riceva una richiesta di esercizio dei diritti per i trattamenti 
di cui è responsabile e che rimane a disposizione degli utenti 
nell’utilizzo del Punto di accesso telematico.

I Soggetti erogatori gestiscono le richieste di esercizio di diritti 
di cui agli artt. 15 e 20 del GDPR in autonomia, valutandone limiti e 
confini e chiedendo al Gestore supporto laddove necessario e senza che 
ciò possa comportare sforzi irragionevoli. Il Gestore PUÒ offrire, in 
un’ottica di privacy by design, funzionalità atte a garantire un più 
facile esercizio dei diritti degli interessati, qualora ciò non comporti 
uno sforzo irragionevole. 

Responsabili del trattamento e trasferimenti dei dati personali
^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^
Ai fini della fornitura del Punto di accesso telematico, il Gestore 
PUÒ fare ricorso a soggetti terzi, opportunamente nominati 
sub)responsabili del trattamento secondo le modalità stabilite all’art. 
28 del GDPR. 

Il Gestore DEVE privilegiare fornitori situati sul territorio nazionale 
e dell’Unione Europa. In ogni caso, laddove possibile, il Gestore DEVE 
istruire i responsabili del trattamento sulla necessità di conservare 
i dati all’interno dell’Unione Europea.

Laddove non sia possibile trovare un (sub)responsabile del trattamento 
nell’Unione Europea che offra garanzie sufficienti a mettere in atto 
misure tecniche e organizzative sufficienti per soddisfare i requisiti 
richiesti dal GDPR e per garantire la tutela dell’interessato, il Gestore 
PUÒ ricorrere a (sub)responsabili situati in paesi terzi.

Il Gestore DEVE effettuare una valutazione preventiva dei propri 
fornitori e, in ogni caso, rispettare le misure previste dal Capo V 
del GDPR. Laddove necessario, il Gestore pone in essere misure 
contrattuali necessarie (ad esempio, clausole contrattuali tipo) anche 
per conto dei Soggetti erogatori.

Dati di log
^^^^^^^^^^^
Al fine di garantire la sicurezza del trattamento e svolgere attività 
di sviluppo e gestione, nonché di rispondere a eventuali richieste dei 
Soggetti erogatori relativamente alle attività svolte tramite il punto 
di accesso telematico, il Gestore DEVE raccogliere dati di log 
relativamente alle richieste inviate da ciascun Soggetto erogatore e li 
DEVE conservare per un tempo predeterminato e ragionevole, salvo che 
tempi di conservazione più lunghi siano necessari per la difesa o 
l’accertamento di un diritto in giudizio.

Le presenti Linee guida non pregiudicano altre normative, linee guida 
o regolamenti che comportano obblighi di conservazioni di dati di log 
diversi da quelli oggetto del presente paragrafo.

Sicurezza del trattamento
-------------------------

Principi
^^^^^^^^
In conformità all’art. 32 e al Considerando 83 del GDPR, il Gestore e 
i Soggetti erogatori, in qualità di titolari del trattamento e/o 
responsabili del trattamento, sono tenuti ad adottare tutte le misure 
tecniche e organizzative adeguate a garantire un livello di sicurezza 
adeguato al rischio, che comprendono, tra le altre, se del caso:

- la pseudonimizzazione e la cifratura dei dati personali;
- la capacità di assicurare su base permanente la riservatezza, 
  l’integrità, la disponibilità e la resilienza dei sistemi e dei 
  servizi di trattamento;
- la capacità di ripristinare tempestivamente la disponibilità e 
  l’accesso dei dati personali in caso di incidente fisico o tecnico;
- una procedura per testare, verificare e valutare regolarmente 
  l’efficacia delle misure tecniche e organizzative al fine di garantire 
  la sicurezza del trattamento.

I principi in materia di sicurezza del trattamento si esplicitano nelle 
seguenti “best practices” per il trattamento dei dati personali, che 
si aggiungono alle misure organizzative implementate per garantire il 
rispetto dei principi in materia di trattamento di dati personali di 
cui ai precedenti paragrafi.

Partizionamento dei dati personali
^^^^^^^^^^^^^^^^^^^^^^^^^^^^^^^^^^
Il Gestore e i Soggetti erogatori DEVONO ridurre la possibilità che i 
dati personali possano essere correlati e che possa verificarsi una 
violazione dei dati personali. In particolare sono tenuti a: 

- identificare i dati personali utili alle finalità perseguite e 
  utilizzare il set minimo di dati necessari, anche nell'ambito del 
  singolo processo, in virtù del principio di minimizzazione;
- separare i dati necessari per  ogni processo in modo logico;
- comprovare regolarmente che i dati personali siano partizionati in 
  modo efficace e che i destinatari e le interconnessioni non siano 
  stati associati.

Cifratura dei dati personali
^^^^^^^^^^^^^^^^^^^^^^^^^^^^
Il Gestore e i Soggetti erogatori DEVONO trattare i dati implementando 
misure in grado di rendere incomprensibili i dati personali a chiunque 
non sia autorizzato ad accedervi: 

- determinando le componenti critiche su cui applicare misure di 
  crittografia (“at rest”, es: dischi rigidi, file, ecc.; “in transit”, 
  es: trasferimento da/verso un database, canali di comunicazione) 
  in base a:

  - forma/posizione in cui sono memorizzati/resi disponibili i dati 
    personali;
  - rischi individuati;
  - prestazioni richieste;

- scegliendo il tipo di crittografia (simmetrica o asimmetrica) in base 
  al contesto e ai rischi individuati;
- adottando soluzioni di crittografia basate su algoritmi pubblici 
  notoriamente forti;
- definendo ulteriori misure per garantire la disponibilità, l'integrità 
  e la riservatezza delle informazioni.

Anonimizzazione dei dati personali
^^^^^^^^^^^^^^^^^^^^^^^^^^^^^^^^^^
Laddove possibile, il Gestore e i Soggetti erogatori DEVONO eliminare 
le caratteristiche che identificano i dati personali. In particolare 
sono tenuti a: 

- determinare ciò che deve essere anonimo in base al contesto, alla 
  forma in cui vengono memorizzati i dati personali (compresi i campi 
  del database o estratti dai testi) e ai rischi individuati;
- anonimizzare permanentemente i dati che richiedono tale criterio di 
  protezione in base alla forma dei dati (inclusi database e record 
  testuali) e ai rischi individuati;
- se i dati non possono essere anonimizzati in modo permanente, 
  scegliere strumenti (inclusi la cancellazione parziale, la cancellazione, 
  la ricerca di hashing e l'indice) che rispondano innanzitutto alle 
  esigenze funzionali.

.. forum_italia::
  :topic_id: 22262
  :scope: document
