Principi per la realizzazione di Servizi in rete e del Punto di accesso telematico
==================================================================================

Accessibilità dei Servizi in rete
---------------------------------
Il Gestore DEVE assicurare la semplificazione dell’accesso ai Servizi 
in rete resi disponibili per il tramite del Punto di accesso telematico  
nel rispetto dei principi dettati in materia di accessibilità in 
conformità alle [LG ACCESSIBILITÀ]:

- *facilità e semplicità d’uso*, da realizzarsi anche attraverso 
  uniformità delle azioni che l'utente finale deve compiere per 
  ottenere l’accesso ai Servizi e alle informazioni;
- *efficienza nell’uso*, per mezzo della separazione tra contenuti, 
  presentazione e modalità di funzionamento delle interfacce, nonché 
  attraverso l’erogazione dei Servizi e delle informazioni mediante 
  differenti canali sensoriali;
- *efficacia nell’uso e rispondenza alle esigenze dell’utente*, anche 
  mediante una erogazione dei Servizi e delle informazioni che 
  prescinda dal dispositivo utilizzato per l'accesso agli stessi;
- *soddisfazione nell’uso*, assicurando l’accesso ai Servizi da parte 
  degli utenti senza ingiustificati disagi o vincoli.

  Il Gestore DOVREBBE supportare e guidare i Soggetti erogatori nelle 
  scelte di design necessarie per garantire che le Interazioni con gli 
  utenti finali avvengano nel rispetto dei principi di cui sopra.

Obiettivi di semplificazione e principio di “once-only” e “mobile-first”
------------------------------------------------------------------------
Con l’erogazione dei Servizi in rete attraverso il Punto di accesso 
telematico, il Gestore e i Soggetti erogatori DEVONO perseguire i 
seguenti obiettivi di semplificazione:

- permettere agli utenti finali di accedere ai Servizi in rete 
  attraverso la propria identità digitale e in modo sicuro, utilizzando 
  SPID o la Carta d’identità elettronica (CIE);
- promuovere Interazioni standardizzate, valide per tutti i Soggetti 
  erogatori, conoscibili dall’utente finale e ripetibili per tutte le 
  Interazioni che richiedono lo svolgimento di una stessa serie di 
  operazioni (come ad esempio effettuare pagamenti o richieste), che 
  avvengono seguendo una procedura unica e condivisa indipendentemente 
  dallo specifico Soggetto erogatore coinvolto;
- le interazioni standardizzate di cui al punto precedente sono 
  progettate in modo da incorporare flussi e processi semplici, non 
  ridondanti, trasparenti e proporzionati rispetto agli obiettivi 
  dell’azione amministrativa.

La standardizzazione delle Interazioni è favorita dall’applicazione 
del principio once-only o “una tantum” già disciplinato come principio 
generale dalle [LG DESIGN], secondo cui la PA non dovrebbe chiedere 
ai cittadini (e alle imprese) informazioni già fornite. Al contrario, 
e ove possibile, la PA dovrebbe riutilizzare internamente le 
informazioni già comunicate dal cittadino e dalle imprese, attraverso 
l’integrazione con le piattaforme previste dal CAD oggetto del successivo 
5.2 Integrazione piattaforme previste dal CAD, nel rispetto delle norme 
in materia di protezione dei dati, e in particolare dei principi di 
necessità e proporzionalità del trattamento di cui al 7.3 Misure di 
garanzia per le particolari categorie di dati, in modo che sui 
cittadini e sulle imprese non ricadano oneri aggiuntivi. 

In ossequio a tale principio, il Gestore e i Soggetti erogatori DEVONO 
progettare i Servizi in rete in modo da: 

- evitare di richiedere gli utenti finali le stesse informazioni con 
  eccessiva frequenza su più moduli di interazione, e richiedendo una 
  sola volta, all’interno dello stesso flusso, la medesima informazione 
  (non duplicazione);
- richiedere esclusivamente le informazioni necessarie alla corretta 
  erogazione dei Servizi in rete (minimizzazione e pertinenza, rilevanti 
  anche ai fini della protezione dei dati personali);

- mantenere un’esperienza utenti finali semplice e intuitiva, adeguando 
  a tal fine i rispettivi processi interni quando necessario per il 
  raggiungimento dell’obiettivo.

Nella progettazione dei Servizi in rete sul Punto di accesso telematico 
il Gestore DOVREBBE valutare, se del caso di concerto con i Soggetti 
erogatori, la conservazione sul dispositivo dell’utente finale delle 
informazioni e delle preferenze dei singoli utenti al fine di poterle 
riutilizzare nell’erogazione dei Servizi in rete , nel rispetto della 
normativa in materia di protezione dei dati personali e, con riferimento 
alle particolari categorie di dati personali, delle misure previste 
dal 7.3 Misure di garanzia per le particolari categorie di dati.

Il Gestore e i Soggetti erogatori DEVONO assicurare che le fasi di 
progettazione, sviluppo, test e messa in esercizio dei Servizi in rete 
sul Punto di accesso telematico avvengano nel rispetto del principio 
mobile first di cui all’articolo 64-bis, comma 1-ter del CAD. A tal 
fine, il Gestore guida i Soggetti erogatori:

- mettendo a disposizione, oltre alle [LG DESIGN], l’ulteriore 
  documentazione di dettaglio contenente le regole stilistiche, le 
  librerie, i template e kit di design, conformi alle stesse linee 
  guida che assicurano un’adeguata esperienza utente su dispositivi 
  mobili;
- nella formazione dei Messaggi e delle Interazioni con gli utenti 
  finali tramite il Punto di accesso telematico, di un linguaggio 
  comprensibile e sintetico in grado di essere agevolmente fruibile 
  su dispositivi mobili.

Rispetto delle minoranze linguistiche e dei principi in materia di accessibilità
--------------------------------------------------------------------------------
Il Punto di accesso telematico DEVE permettere ai Soggetti erogatori  
di garantire a chiunque il diritto di usare lo stesso in modo accessibile 
ed efficace in ossequio alle [LG ACCESSIBILITÀ], anche ai fini 
dell'esercizio dei diritti di accesso e della partecipazione al procedimento 
amministrativo, fermi restando i diritti delle minoranze linguistiche 
riconosciute.

Al momento dell’adesione al Punto di accesso telematico e in sede di 
progressiva implementazione dei Servizi in rete, i Soggetti erogatori, 
nel cui territorio insistono minoranze linguistiche, nonché i Soggetti 
erogatori nazionali - relativamente ai Servizi in rete che interessano 
anche dette minoranze - trasmettono le informazioni ed i contenuti 
afferenti ai Servizi in rete anche nella diversa lingua minoritariamente 
insistente nel territorio interessato, sfruttando il layout multilingua 
del Punto di accesso telematico.

Il Punto di accesso telematico ed i Servizi in rete sono resi accessibili 
e fruibili alle persone con disabilità, in condizioni di uguaglianza 
rispetto a tutti gli altri utenti. In particolare: 

- il Gestore compie ogni ragionevole sforzo per assicurare il rispetto 
  delle norme in materia di accessibilità, con particolare riferimento 
  alle prescrizioni di percepibilità, utilizzabilità, comprensibilità 
  e solidità degli strumenti informatici, permettendo all'utente finale 
  di svolgere attività (es. attivazione di un servizio, richiesta di 
  assistenza, gestione delle preferenze, etc.) e di conoscere il 
  dettaglio di ogni Servizi in rete proposto; 
- i Soggetti erogatori si impegnano egualmente nel rispetto delle norme 
  di accessibilità per le parti di loro competenza, che riguardano il 
  contenuto dei Servizi in rete, la fruibilità delle informazioni offerte 
  e l'eventuale prosecuzione dell'esperienza all'interno di pagine web 
  o applicazioni fornite dallo stesso Soggetto Erogatore.

I Soggetti erogatori e il Gestore, nell’implementare le soluzioni più 
efficaci per garantire l’accessibilità, tengono conto dei profili 
evolutivi del concetto di disabilità, in particolare e in ossequio 
alle previsioni della Convenzione delle Nazioni Unite sui diritti 
delle persone con disabilità, della circostanza che “*la disabilità 
è il risultato dell’interazione tra persone con minorazioni e 
barriere attitudinali ed ambientali, che impedisce la loro piena ed 
efficace partecipazione nella società su una base di parità con gli 
altri*”, e a tal fine collaborano tra loro per raccogliere le necessità 
degli utenti finali con disabilità al fine di integrare le stesse nei 
Servizi in rete.

In un’ottica di semplificazione amministrativa, i seguenti adempimenti 
in materia di accessibilità a carico dei Soggetti erogatori per i Servizi 
offerti sul Punto di accesso telematico vengono svolti di concerto con 
il Gestore con le modalità seguenti:

- **Adeguamento alle WCAG 2.1**: il Gestore provvede alle progressive 
  implementazioni necessarie per garantire la conformità dell’App IO 
  alle WCAG 2.1 entro il termine del 23 giugno 2021;
- **Dichiarazione di accessibilità**: per i Servizi offerti sul Punto 
  di accesso telematico, il Gestore effettua una dichiarazione di 
  accessibilità unica per tutti i Servizi, pubblicata dai Soggetti 
  erogatori aderenti nel rispettivi siti istituzionali, e dal Gestore 
  nella sezione dedicata alle informazioni generali riportate negli 
  store da cui è possibile scaricare l’App IO, entro il termine del 
  23 giugno 2021.
- **Meccanismo di feedback**: viene garantito dai Soggetti erogatori 
  tramite i propri canali istituzionali, e dal Gestore tramite il 
  sistema di feedback di cui al 5.3.5 Gestione feedback degli utenti 
  finali.
- **Obiettivi di accessibilità**: i Soggetti erogatori dichiarano 
  l’obiettivo di offrire i Servizi tramite IO in modalità accessibile 
  entro il 31 marzo dell’anno successivo all’adesione.

I Soggetti erogatori e il Gestore DEVONO garantire in ogni caso la 
riservatezza delle informazioni relative all’utilizzo dei Servizi in 
rete da parte dei singoli cittadini, anche in conformità alle misure 
di cui al 7.3 Misure di garanzia per le particolari categorie di dati.

Open source, sviluppo collaborativo e riuso
-------------------------------------------
Lo sviluppo del Punto di accesso telematico da parte del Gestore 
privilegia lo sviluppo collaborativo e la standardizzazione tecnologica, 
anche attraverso l’implementazione dei processi di sviluppo e standard 
aperti e partecipati di cui alle linee guida applicabili emanate ai 
sensi dell’articolo 71 del CAD (vedi 2.4 Linee guida di riferimento).

Le componenti software rese pubbliche dal Gestore (es. API e codice 
sorgente) permettono di proporre integrazioni e miglioramenti ai moduli 
a partire dal codice condiviso, e allo stesso tempo l’utente finale ha 
la possibilità, tramite il sistema di feedback di cui al 5.3.5 Gestione 
feedback degli utenti finali, di comunicare al Gestore la sua opinione 
rispetto alla sua esperienza nell’uso del Punto di accesso telematico. 
Il Gestore permette lo sviluppo collaborativo da parte dei Soggetti 
erogatori sui moduli implementati e conserva piena discrezionalità 
quanto alla revisione e integrazione nel codice sorgente delle modifiche 
proposte.

La standardizzazione tecnologica, nel rispetto delle linee guida applicabili 
emanate ai sensi dell’articolo 71 del CAD (vedi 2.4 Linee guida di riferimento), 
implica che i moduli devono essere sviluppati in modo da garantire: 

- il massimo grado di riuso da parte dei Soggetti erogatori, evitando 
  o riducendo la duplicazione degli sforzi necessari per procedere alle 
  relative implementazioni; e
- il massimo grado di coerenza nell'esperienza degli utenti finali.

Il Gestore nella realizzazione del Punto di accesso telematico assicura 
quanto disposto dal Capo VI “SVILUPPO, ACQUISIZIONE E RIUSO DI SISTEMI 
INFORMATICI NELLE PUBBLICHE AMMINISTRAZIONI” del CAD attuando le 
[LG OPEN SOURCE].

.. forum_italia::
       :topic_id: 22258
       :scope: document
