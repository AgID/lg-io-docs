Introduzione
============

L’art. 64-bis, comma 1, del decreto legislativo 7 marzo 2005, n. 82, 
s.m.i., recante il “Codice dell’amministrazione digitale” (nel seguito 
anche “**CAD**”), prevede che “*i soggetti di cui all’articolo 2, comma 2, 
rendono fruibili i propri servizi in rete, in conformità alle Linee 
guida, tramite il punto di accesso telematico attivato presso la 
Presidenza del Consiglio dei ministri […]*”.

Ai sensi dell’art. 64-bis, comma 1-bis, “*[…] i soggetti di cui all’art. 
2, comma 2, i fornitori di identità digitali e i prestatori di servizi 
fiduciari qualificati, in sede di evoluzione, progettano e sviluppano i 
propri sistemi e servizi in modo da garantire l’integrazione e 
l’interoperabilità tra i diversi sistemi e servizi e con i servizi di 
cui ai commi 1 e 1 ter, espongono per ogni servizio le interfacce 
applicative […]*”.

Le attività di progettazione, sviluppo, gestione e implementazione del 
Punto di accesso telematico attivato presso la Presidenza del Consiglio 
dei Ministri sono attribuite alla Società PagoPA S.p.A. (di seguito 
“**Gestore**”), ai sensi dell’art. 8 del decreto legge 14 dicembre 2018, 
n. 135, convertito con modificazioni dalla legge 11 febbraio 2019, 
n. 12.

Le presenti linee guida (di seguito “**Linee guida**”), relativamente al 
Punto di accesso telematico di cui all’articolo 64-bis del CAD, 
individua:

- i principi adottati dal Gestore e dai soggetti di cui al comma 2 
  dell’art. 2 dello stesso CAD o altri soggetti che rendono fruibili 
  uno o più servizi tramite il Punto di accesso telematico (di seguito 
  “**Soggetti erogatori**”) per la realizzazione dei Servizi in rete per 
  il tramite del Punto di accesso telematico;
- l'architettura logica del Punto di accesso telematico e l'insieme di 
  funzionalità implementate dal Punto di accesso telematico per dare 
  seguito alla realizzazione dei Servizi in rete per il suo tramite;
- le integrazione realizzate dal Punto di accesso telematico con le 
  piattaforme previste dal CAD detenute dai soggetti di cui all’art. 2, 
  comma 2, dai fornitori di identità digitali e dai prestatori di 
  servizi fiduciari qualificati;
- il modello di governance del Punto di accesso telematico che il 
  Gestore applica per soddisfare le esigenze espresse dai Soggetti 
  erogatori in merito alla realizzazione e messa in esercizio dei 
  Servizi in rete per il tramite del Punto di accesso telematico;
- le disposizioni in materia di sicurezza e protezione dei dati 
  personali che il Gestore e i Soggetti erogatori assicurano nella 
  realizzazione e messa in esercizio dei Servizi in rete per il 
  tramite del Punto di accesso telematico.

  Il Gestore e i Soggetti erogatori nella realizzazione e messa in 
  esercizio del Punto di accesso telematico e dei Servizi in rete 
  realizzati o resi fruibili per il suo tramite e, nondimeno, i 
  soggetti di cui all’art. 2, comma 2, i fornitori di identità 
  digitali e i prestatori di servizi fiduciari qualificati relativamente 
  all'integrazione delle piattaforme previste dal CAD con il Punto di 
  accesso telematico assicurano l’attuazione delle presenti Linee guida 
  ed, in generale, delle linee guida emanate ai sensi dell’articolo 71 
  del CAD.

.. forum_italia::
   :topic_id: 23480
   :scope: document
